QUAESTIO XXIX. ARTICULUS VI. 227

RESPONDEO dicendum, quod de universali dupliciter contingit loqui: uno
modo, secundum quod subest intentioni universalitatis: alio autem modo di-
citur de natura, cui talis intentio attribuitur: alia est enim consideratio ho-
minis universalis, et alia hominis in eo quod est homo.

Si igitur universale accipiatur primo modo, sic nulla potentia sensitivae
partis, neque apprehensiva, neque appetitiva, ferri potest in universale, quia
universale fit per abstractionem a materia individuali, in qua radicatur omnis
virtus sensitiva. Potest tamen aliqua potentia sensitiva, et apprehensiva, et
appetitiva ferri in aliquid universaliter: sicut dicimus, quod objectum visus
est color secundum genus; non quia visus cognoscat colorem universalem;
sed quia quod color sit cognoscibilis a visu, non convenit colori, inquantum
est hic color, sed inquantum est color simpliciter. Sic ergo odium etiam sen-
sitivae partis potest respicere aliquid in universali: quia ex natura communi
aliquid adversatur animali, et non solum ex eo quod est particularis; sicut
lupus ovi: unde ovis odit lupum generaliter: sed ira semper causatur ex
aliquo particulari, quia ex aliquo actu laedentis: actus autem particularium
sunt: et propter hoc Philosoph. dicit (lib. 2. Rha. sap. 4. prop.fi›z.)‚ quod ira
semper est ad aliquid particulare; odium vero potest esse ad aliquid in ge-
nere: sed odium, secundum quod est in parte intellectiva, cum consequatur
apprehensionem universalem intellectus, potest utroque modo esse respectu
universalis. ·

AD PRIMUM ergo dicendum, quod sensus non apprehendit universale,
prout est universale: apprehendit tamen aliquid, cui per abstractionem ac-
cidit universalitas.

AD SECUNDUM, dicendum, quod id quod commune est omnibus, non potest
esse ratio odii: sed nihil prohibet, aliquid esse commune multis, quod tamen
dissonat ab aliis; et sic est eis odiosum.

AD TERTmM dicendum, quod illa objectio procedit de universali, secundum
quod substat intentioni universalitatis: sic enim non cadit sub apprehensione,

vel appetitu sensitivo.

QUAESTIO XXX.

DE CONCUPISCENTIA‚ IN QUATUOR ARTICULOS DIVISA.

Deinde considerandum est de concupiscentia.

Et circa hoc quaeruntur quatuor.

.Prim0. Utrum concupiscentia sit in appetitu sensitivo tantum.
Secundo. Utrum concupiscentia sit passio specialis.
Tertio. Utrum sint aliquae concupiscentiae naturales, et aliquae non na-

turales.
Quarto. Utrum concupiscentia sit infinita.

